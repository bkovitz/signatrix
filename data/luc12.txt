 Praeterea docui multum quoque tollere nubes 
umorem magno conceptum ex aequore ponti 
et passim toto terrarum spargere in orbi, 
cum pluit in terris et venti nubila portant. 
 Postremo quoniam raro cum corpore tellus 
est et coniunctast oras maris undique cingens, 
debet, ut in mare de terris venit umor aquai, 
in terras itidem manare ex aequore salso; 
percolatur enim virus retroque remanat 
materies umoris et ad caput amnibus omnis 
confluit, inde super terras redit agmine dulci 
qua via secta semel liquido pede detulit undas. 
 Nunc ratio quae sit, per fauces montis ut Aetnae 
expirent ignes inter dum turbine tanto, 
expediam; neque enim mediocri clade coorta 
flammae tempestas Siculum dominata per agros 
finitimis ad se convertit gentibus ora, 
fumida cum caeli scintillare omnia templa 
cernentes pavida complebant pectora cura, 
quid moliretur rerum natura novarum. 
 Hisce tibi in rebus latest alteque videndum 
et longe cunctas in partis dispiciendum, 
ut reminiscaris summam rerum esse profundam 
et videas caelum summai totius unum 
 quam sit parvula pars et quam multesima constet 
nec tota pars, homo terrai quota totius unus. 
quod bene propositum si plane contueare 
ac videas plane, mirari multa relinquas. 
numquis enim nostrum miratur, siquis in artus 
accepit calido febrim fervore coortam 
aut alium quemvis morbi per membra dolorem? 
opturgescit enim subito pes, arripit acer 
saepe dolor dentes, oculos invadit in ipsos, 
existit sacer ignis et urit corpore serpens 
quam cumque arripuit partem repitque per artus, 
ni mirum quia sunt multarum semina rerum 
et satis haec tellus morbi caelumque mali fert, 
unde queat vis immensi procrescere morbi. 
sic igitur toti caelo terraeque putandumst 
ex infinito satis omnia suppeditare, 
unde repente queat tellus concussa moveri 
perque mare ac terras rapidus percurrere turbo, 
ignis abundare Aetnaeus, flammescere caelum; 
id quoque enim fit et ardescunt caelestia templa 
et tempestates pluviae graviore coortu 
sunt, ubi forte ita se tetulerunt semina aquarum. 
'at nimis est ingens incendi turbidus ardor.' 
scilicet et fluvius qui visus maximus ei, 
qui non ante aliquem maiorem vidit, et ingens 
arbor homoque videtur et omnia de genere omni 
maxima quae vidit quisque, haec ingentia fingit, 
cum tamen omnia cum caelo terraque marique 
nil sint ad summam summai totius omnem. 
 Nunc tamen illa modis quibus inritata repente 
flamma foras vastis Aetnae fornacibus efflet, 
expediam. primum totius subcava montis 
est natura fere silicum suffulta cavernis. 
omnibus est porro in speluncis ventus et aer. 
ventus enim fit, ubi est agitando percitus aer. 
hic ubi percaluit cale fecitque omnia circum 
saxa furens, qua contingit, terramque et ab ollis 
excussit calidum flammis velocibus ignem, 
tollit se ac rectis ita faucibus eicit alte. 
fert itaque ardorem longe longeque favillam 
differt et crassa volvit caligine fumum 
extruditque simul mirando pondere saxa; 
ne dubites quin haec animai turbida sit vis. 
praeterea magna ex parti mare montis ad eius 
radices frangit fluctus aestumque resolvit. 
ex hoc usque mari speluncae montis ad altas 
perveniunt subter fauces. hac ire fatendumst 
* * * 
et penetrare mari penitus res cogit aperto 
atque efflare foras ideoque extollere flammam 
saxaque subiectare et arenae tollere nimbos. 
in summo sunt vertice enim crateres, ut ipsi 
nominitant, nos quod fauces perhibemus et ora. 
 Sunt aliquot quoque res quarum unam dicere causam 
non satis est, verum pluris, unde una tamen sit; 
 corpus ut exanimum siquod procul ipse iacere 
conspicias hominis, fit ut omnis dicere causas 
conveniat leti, dicatur ut illius una; 
nam [ne]que eum ferro nec frigore vincere possis 
interiisse neque a morbo neque forte veneno, 
verum aliquid genere esse ex hoc quod contigit ei 
scimus. item in multis hoc rebus dicere habemus. 
 Nilus in aestatem crescit campisque redundat 
unicus in terris, Aegypti totius amnis. 
is rigat Aegyptum medium per saepe calorem, 
aut quia sunt aestate aquilones ostia contra, 
anni tempore eo, qui etesiae esse feruntur, 
et contra fluvium flantes remorantur et undas 
cogentes sursus replent coguntque manere. 
nam dubio procul haec adverso flabra feruntur 
flumine, quae gelidis ab stellis axis aguntur; 
ille ex aestifera parti venit amnis ab austro 
inter nigra virum percocto saecla colore 
exoriens penitus media ab regione diei. 
est quoque uti possit magnus congestus harenae 
fluctibus adversis oppilare ostia contra, 
cum mare permotum ventis ruit intus harenam; 
quo fit uti pacto liber minus exitus amnis 
et proclivis item fiat minus impetus undis. 
fit quoque uti pluviae forsan magis ad caput ei 
tempore eo fiant, quo etesia flabra aquilonum 
nubila coniciunt in eas tunc omnia partis. 
scilicet, ad mediam regionem eiecta diei 
cum convenerunt, ibi ad altos denique montis 
contrusae nubes coguntur vique premuntur. 
forsitan Aethiopum penitus de montibus altis 
crescat, ubi in campos albas descendere ningues 
tabificis subigit radiis sol omnia lustrans. 
 Nunc age, Averna tibi quae sint loca cumque lacusque, 
expediam, quali natura praedita constent. 
principio, quod Averna vocantur nomine, id ab re 
inpositumst, quia sunt avibus contraria cunctis, 
e regione ea quod loca cum venere volantes, 
remigii oblitae pennarum vela remittunt 
praecipitesque cadunt molli cervice profusae 
in terram, si forte ita fert natura locorum, 
aut in aquam, si forte lacus substratus Averni. 
is locus est Cumas aput, acri sulpure montis 
oppleti calidis ubi fumant fontibus aucti. 
est et Athenaeis in moenibus, arcis in ipso 
vertice, Palladis ad templum Tritonidis almae, 
quo numquam pennis appellunt corpora raucae 
cornices, non cum fumant altaria donis; 
usque adeo fugitant non iras Palladis acris 
pervigili causa, Graium ut cecinere poetae, 
sed natura loci opus efficit ipsa suapte. 
in Syria quoque fertur item locus esse videri, 
quadripedes quoque quo simul ac vestigia primum 
intulerint, graviter vis cogat concidere ipsa, 
manibus ut si sint divis mactata repente. 
 omnia quae naturali ratione geruntur, 
et quibus e fiant causis apparet origo; 
ianua ne pote eis Orci regionibus esse 
credatur, post hinc animas Acheruntis in oras 
ducere forte deos manis inferne reamur, 
naribus alipedes ut cervi saepe putantur 
ducere de latebris serpentia saecla ferarum. 
quod procul a vera quam sit ratione repulsum 
percipe; nam de re nunc ipsa dicere conor. 
 Principio hoc dico, quod dixi saepe quoque ante, 
in terra cuiusque modi rerum esse figuras; 
multa, cibo quae sunt, vitalia multaque, morbos 
incutere et mortem quae possint adcelerare. 
et magis esse aliis alias animantibus aptas 
res ad vitai rationem ostendimus ante 
propter dissimilem naturam dissimilisque 
texturas inter sese primasque figuras. 
multa meant inimica per auris, multa per ipsas 
insinuant naris infesta atque aspera tactu, 
nec sunt multa parum tactu vitanda neque autem 
aspectu fugienda saporeque tristia quae sint. 
 Deinde videre licet quam multae sint homini res 
acriter infesto sensu spurcaeque gravisque; 
arboribus primum certis gravis umbra tributa 
usque adeo, capitis faciant ut saepe dolores, 
siquis eas subter iacuit prostratus in herbis. 
est etiam magnis Heliconis montibus arbos 
floris odore hominem taetro consueta necare. 
scilicet haec ideo terris ex omnia surgunt, 
multa modis multis multarum semina rerum 
quod permixta gerit tellus discretaque tradit. 
nocturnumque recens extinctum lumen ubi acri 
nidore offendit nares, consopit ibidem, 
concidere et spumas qui morbo mittere suevit. 
castoreoque gravi mulier sopita recumbit, 
et manibus nitidum teneris opus effluit ei, 
tempore eo si odoratast quo menstrua solvit. 
multaque praeterea languentia membra per artus 
solvunt atque animam labefactant sedibus intus. 
denique si calidis etiam cunctere lavabris 
plenior et lueris, solio ferventis aquai 
quam facile in medio fit uti des saepe ruinas! 
carbonumque gravis vis atque odor insinuatur 
quam facile in cerebrum, nisi aqua praecepimus ante! 
at cum membra domans percepit fervida febris, 
tum fit odor vini plagae mactabilis instar. 
nonne vides etiam terra quoque sulpur in ipsa 
gignier et taetro concrescere odore bitumen, 
denique ubi argenti venas aurique secuntur, 
terrai penitus scrutantes abdita ferro, 
qualis expiret Scaptensula subter odores? 
quidve mali fit ut exalent aurata metalla! 
quas hominum reddunt facies qualisque colores! 
nonne vides audisve perire in tempore parvo 
quam soleant et quam vitai copia desit, 
 quos opere in tali cohibet vis magna necessis? 
hos igitur tellus omnis exaestuat aestus 
expiratque foras in apertum promptaque caeli. 
 Sic et Averna loca alitibus summittere debent 
mortiferam vim. de terra quae surgit in auras, 
ut spatium caeli quadam de parte venenet; 
quo simul ac primum pennis delata sit ales, 
impediatur ibi caeco correpta veneno, 
ut cadat e regione loci, qua derigit aestus. 
quo cum conruit, hic eadem vis illius aestus 
reliquias vitae membris ex omnibus aufert. 
quippe etenim primo quasi quendam conciet aestum; 
posterius fit uti. cum iam cecidere veneni 
in fontis ipsos, ibi sit quoque vita vomenda, 
propterea quod magna mali fit copia circum. 
 Fit quoque ut inter dum vis haec atque aestus Averni 
aera, qui inter avis cumquest terramque locatus. 
discutiat, prope uti locus hic linquatur inanis. 
cuius ubi e regione loci venere volantis, 
claudicat extemplo pinnarum nisus inanis 
et conamen utrimque alarum proditur omne. 
hic ubi nixari nequeunt insistereque alis, 
scilicet in terram delabi pondere cogit 
natura, et vacuum prope iam per inane iacentes 
dispergunt animas per caulas corporis omnis. 
* * * 
frigidior porro in puteis aestate fit umor, 
arescit quia terra calore et semina si qua 
forte vaporis habet proprie, dimittit in auras. 
quo magis est igitur tellus effeta calore, 
fit quoque frigidior qui in terrast abditus umor. 
frigore cum premitur porro omnis terra coitque 
et quasi concrescit, fit scilicet ut coeundo 
exprimat in puteos si quem gerit ipsa calorem. 
 Esse apud Hammonis fanum fons luce diurna 
frigidus et calidus nocturno tempore fertur. 
hunc homines fontem nimis admirantur et acri 
sole putant subter terras fervescere partim, 
nox ubi terribili terras caligine texit. 
quod nimis a verast longe ratione remotum. 
quippe ubi sol nudum contractans corpus aquai 
non quierit calidum supera de reddere parte, 
cum superum lumen tanto fervore fruatur, 
qui queat hic supter tam crasso corpore terram 
perquoquere umorem et calido focilare vapore? 
praesertim cum vix possit per saepta domorum 
insinuare suum radiis ardentibus aestum. 
quae ratiost igitur? ni mirum terra magis quod 
rara tenet circum fontem quam cetera tellus 
multaque sunt ignis prope semina corpus aquai. 
hoc ubi roriferis terram nox obruit undis, 
extemplo penitus frigescit terra coitque. 
hac ratione fit ut, tam quam compressa manu sit, 
exprimat in fontem quae semina cumque habet ignis, 
quae calidum faciunt laticis tactum atque vaporem. 
 inde ubi sol radiis terram dimovit obortus 
et rare fecit calido miscente vapore, 
rursus in antiquas redeunt primordia sedes 
ignis et in terram cedit calor omnis aquai. 
frigidus hanc ob rem fit fons in luce diurna. 
praeterea solis radiis iactatur aquai 
umor et in lucem tremulo rarescit ab aestu; 
propterea fit uti quae semina cumque habet ignis 
dimittat; quasi saepe gelum, quod continet in se, 
mittit et exsolvit glaciem nodosque relaxat. 
 Frigidus est etiam fons, supra quem sita saepe 
stuppa iacit flammam concepto protinus igni, 
taedaque consimili ratione accensa per undas 
conlucet, quo cumque natans impellitur auris. 
ni mirum quia sunt in aqua permulta vaporis 
semina de terraque necessest funditus ipsa 
ignis corpora per totum consurgere fontem 
et simul exspirare foras exireque in auras, 
non ita multa tamen, calidus queat ut fieri fons; 
praeterea dispersa foras erumpere cogit 
vis per aquam subito sursumque ea conciliari. 
quod genus endo marist Aradi fons, dulcis aquai 
qui scatit et salsas circum se dimovet undas; 
et multis aliis praebet regionibus aequor 
utilitatem opportunam sitientibus nautis, 
quod dulcis inter salsas intervomit undas. 
sic igitur per eum possunt erumpere fontem 
et scatere illa foras; in stuppam semina quae cum 
conveniunt aut in taedai corpore adhaerent, 
ardescunt facile extemplo, quia multa quoque in se 
semina habent ignis stuppae taedaeque tenentes. 
nonne vides etiam, nocturna ad lumina linum 
nuper ubi extinctum admoveas, accendier ante 
quam tetigit flammam, taedamque pari ratione? 
multaque praeterea prius ipso tacta vapore 
eminus ardescunt quam comminus imbuat ignis. 
hoc igitur fieri quoque in illo fonte putandumst. 
 Quod super est, agere incipiam quo foedere fiat 
naturae, lapis hic ut ferrum ducere possit, 
quem Magneta vocant patrio de nomine Grai, 
Magnetum quia sit patriis in finibus ortus. 
hunc homines lapidem mirantur; quippe catenam 
saepe ex anellis reddit pendentibus ex se. 
quinque etenim licet inter dum pluresque videre 
ordine demisso levibus iactarier auris, 
unus ubi ex uno dependet supter adhaerens 
ex alioque alius lapidis vim vinclaque noscit; 
usque adeo permananter vis pervalet eius. 
 Hoc genus in rebus firmandumst multa prius quam 
ipsius rei rationem reddere possis, 
et nimium longis ambagibus est adeundum; 
quo magis attentas auris animumque reposco. 
 Principio omnibus ab rebus, quas cumque videmus, 
perpetuo fluere ac mitti spargique necessest 
corpora quae feriant oculos visumque lacessant. 
 perpetuoque fluunt certis ab rebus odores; 
frigus ut [a] fluviis, calor a sole, aestus ab undis 
aequoris, exesor moerorum, litora propter; 
nec varii cessant sonitus manare per auras; 
denique in os salsi venit umor saepe saporis, 
cum mare versamur propter, dilutaque contra 
cum tuimur misceri absinthia, tangit amaror. 
usque adeo omnibus ab rebus res quaeque fluenter 
fertur et in cunctas dimittitur undique partis 
nec mora nec requies interdatur ulla fluendi, 
perpetuo quoniam sentimus et omnia semper 
cernere odorari licet et sentire sonare. 
 Nunc omnis repetam quam raro corpore sint res 
commemorare; quod in primo quoque carmine claret. 
quippe etenim, quamquam multas hoc pertinet ad res 
noscere, cum primis hanc ad rem protinus ipsam, 
qua de disserere adgredior, firmare necessest 
nil esse in promptu nisi mixtum corpus inani. 
principio fit ut in speluncis saxa superna 
sudent umore et guttis manantibus stillent. 
manat item nobis e toto corpore sudor, 
crescit barba pilique per omnia membra, per artus. 
diditur in venas cibus omnis, auget alitque 
corporis extremas quoque partis unguiculosque. 
frigus item transire per aes calidumque vaporem 
sentimus, sentimus item transire per aurum 
atque per argentum, cum pocula plena tenemus. 
denique per dissaepta domorum saxea voces 
pervolitant, permanat odor frigusque vaposque 
ignis, qui ferri quoque vim penetrare suevit, 
denique qua circum caeli lorica coercet, 
morbida visque simul, cum extrinsecus insinuatur; 
et tempestate in terra caeloque coorta 
in caelum terrasque remotae iure facessunt; 
quandoquidem nihil est nisi raro corpore nexum. 
 Huc accedit uti non omnia, quae iaciuntur 
corpora cumque ab rebus, eodem praedita sensu 
atque eodem pacto rebus sint omnibus apta. 
principio terram sol excoquit et facit are, 
at glaciem dissolvit et altis montibus altas 
extructas[que] nives radiis tabescere cogit; 
denique cera lique fit in eius posta vapore. 
ignis item liquidum facit aes aurumque resolvit, 
at coria et carnem trahit et conducit in unum. 
umor aquae porro ferrum condurat ab igni, 
at coria et carnem mollit durata calore. 
barbigeras oleaster eo iuvat usque capellas, 
effluat ambrosias quasi vero et nectare tinctus; 
qua nihil est homini quod amarius fronde ac[ida] extet. 
denique amaracinum fugitat sus et timet omne 
unguentum; nam saetigeris subus acre venenumst; 
quod nos inter dum tam quam recreare videtur. 
at contra nobis caenum taeterrima cum sit 
spurcities, eadem subus haec iucunda videtur, 
insatiabiliter toti ut volvantur ibidem. 
  Hoc etiam super est, ipsa quam dicere de re 
adgredior, quod dicendum prius esse videtur. 
multa foramina cum variis sint reddita rebus, 
dissimili inter se natura praedita debent 
esse et habere suam naturam quaeque viasque. 
quippe etenim varii sensus animantibus insunt, 
quorum quisque suam proprie rem percipit in se; 
nam penetrare alio sonitus alioque saporem 
cernimus e sucis, alio nidoris odores. 
[scilicet id fieri cogit natura viarum 
multimodis varians, ut paulo ostendimus ante.] 
praeterea manare aliud per saxa videtur, 
atque aliud lignis, aliud transire per aurum, 
argentoque foras aliud vitroque meare; 
nam fluere hac species, illac calor ire videtur, 
atque aliis aliud citius transmittere eadem. 
scilicet id fieri cogit natura viarum 
multimodis varians, ut paulo ostendimus ante, 
propter dissimilem naturam textaque rerum. 
 Qua propter, bene ubi haec confirmata atque locata 
omnia constiterint nobis praeposta parata, 
quod super est, facile hinc ratio reddetur et omnis 
causa pate fiet, quae ferri pelliciat vim. 
 Principio fluere e lapide hoc permulta necessest 
semina sive aestum, qui discutit aera plagis, 
inter qui lapidem ferrumque est cumque locatus. 
hoc ubi inanitur spatium multusque vace fit 
in medio locus, extemplo primordia ferri 
in vacuum prolapsa cadunt coniuncta, fit utque 
anulus ipse sequatur eatque ita corpore toto. 
nec res ulla magis primoribus ex elementis 
indupedita suis arte conexa cohaeret 
quam validi ferri natura et frigidus horror. 
quo minus est mirum, quod dicitur esse alienum, 
corpora si nequeunt e ferro plura coorta 
in vacuum ferri, quin anulus ipse sequatur; 
quod facit et sequitur, donec pervenit ad ipsum 
iam lapidem caecisque in eo compagibus haesit. 
hoc fit idem cunctas in partis; unde vace fit 
cumque locus, sive e transverso sive superne, 
corpora continuo in vacuum vicina feruntur; 
quippe agitantur enim plagis aliunde nec ipsa 
sponte sua sursum possunt consurgere in auras. 
huc accedit item, quare queat id magis esse, 
haec quoque res adiumento motuque iuvatur, 
quod, simul a fronte est anelli rarior aer 
factus inanitusque locus magis ac vacuatus, 
continuo fit uti qui post est cumque locatus 
aer a tergo quasi provehat atque propellat. 
semper enim circum positus res verberat aer; 
sed tali fit uti propellat tempore ferrum, 
parte quod ex una spatium vacat et capit in se. 
hic, tibi quem memoro, per crebra foramina ferri 
parvas ad partis subtiliter insinuatus 
trudit et inpellit, quasi navem velaque ventus. 
 denique res omnes debent in corpore habere 
aera, quandoquidem raro sunt corpore et aer 
omnibus est rebus circum datus adpositusque. 
hic igitur, penitus qui in ferrost abditus aer, 
sollicito motu semper iactatur eoque 
verberat anellum dubio procul et ciet intus, 
scilicet illo eodem fertur, quo praecipitavit 
iam semel et partem in vacuam conamina sumpsit. 
 Fit quoque ut a lapide hoc ferri natura recedat 
inter dum, fugere atque sequi consueta vicissim. 
exultare etiam Samothracia ferrea vidi 
et ramenta simul ferri furere intus ahenis 
in scaphiis, lapis hic Magnes cum subditus esset; 
usque adeo fugere a saxo gestire videtur. 
aere interposito discordia tanta creatur 
propterea quia ni mirum prius aestus ubi aeris 
praecepit ferrique vias possedit apertas, 
posterior lapidis venit aestus et omnia plena 
invenit in ferro neque habet qua tranet ut ante; 
cogitur offensare igitur pulsareque fluctu 
ferrea texta suo; quo pacto respuit ab se 
atque per aes agitat, sine eo quod saepe resorbet. 
 Illud in his rebus mirari mitte, quod aestus 
non valet e lapide hoc alias impellere item res. 
pondere enim fretae partim stant, quod genus aurum; 
at partim raro quia sunt cum corpore, ut aestus 
pervolet intactus, nequeunt inpellier usquam, 
lignea materies in quo genere esse videtur. 
interutrasque igitur ferri natura locata 
aeris ubi accepit quaedam corpuscula, tum fit, 
inpellant ut eo Magnesia flumine saxa. 
nec tamen haec ita sunt aliarum rerum aliena, 
ut mihi multa parum genere ex hoc suppeditentur, 
quae memorare queam inter se singlariter apta. 
saxa vides primum sola colescere calce. 
glutine materies taurino iungitur una, 
ut vitio venae tabularum saepius hiscant 
quam laxare queant compages taurea vincla. 
vitigeni latices aquai fontibus audent 
misceri, cum pix nequeat gravis et leve olivom. 
purpureusque colos conchyli iungitur uno 
corpore cum lanae, dirimi qui non queat usquam, 
non si Neptuni fluctu renovare operam des, 
non mare si totum velit eluere omnibus undis. 
denique res auro non aurum copulat una, 
aerique [aes] plumbo fit uti iungatur ab albo? 
cetera iam quam multa licet reperire! quid ergo? 
nec tibi tam longis opus est ambagibus usquam 
nec me tam multam hic operam consumere par est, 
sed breviter paucis praestat comprendere multa. 
quorum ita texturae ceciderunt mutua contra, 
ut cava conveniant plenis haec illius illa 
huiusque inter se, iunctura haec optima constat. 
est etiam, quasi ut anellis hamisque plicata 
inter se quaedam possint coplata teneri; 
 quod magis in lapide hoc fieri ferroque videtur. 
 Nunc ratio quae sit morbis aut unde repente 
mortiferam possit cladem conflare coorta 
morbida vis hominum generi pecudumque catervis, 
expediam, primum multarum semina rerum 
esse supra docui quae sint vitalia nobis, 
et contra quae sint morbo mortique necessest 
multa volare; ea cum casu sunt forte coorta 
et perturbarunt caelum, fit morbidus aer. 
atque ea vis omnis morborum pestilitasque 
aut extrinsecus ut nubes nebulaeque superne 
per caelum veniunt aut ipsa saepe coorta 
de terra surgunt, ubi putorem umida nactast 
intempestivis pluviisque et solibus icta. 
nonne vides etiam caeli novitate et aquarum 
temptari procul a patria qui cumque domoque 
adveniunt ideo quia longe discrepitant res? 
nam quid Brittannis caelum differre putamus, 
et quod in Aegypto est, qua mundi claudicat axis, 
quidve quod in Ponto est differre et Gadibus atque 
usque ad nigra virum percocto saecla colore? 
quae cum quattuor inter se diversa videmus 
quattuor a ventis et caeli partibus esse, 
tum color et facies hominum distare videntur 
largiter et morbi generatim saecla tenere. 
est elephas morbus qui propter flumina Nili 
gignitur Aegypto in media neque praeterea usquam. 
Atthide temptantur gressus oculique in Achaeis 
finibus. inde aliis alius locus est inimicus 
partibus ac membris; varius concinnat id aer. 
proinde ubi se caelum, quod nobis forte alienum, 
commovet atque aer inimicus serpere coepit, 
ut nebula ac nubes paulatim repit et omne 
qua graditur conturbat et immutare coactat, 
fit quoque ut, in nostrum cum venit denique caelum, 
corrumpat reddatque sui simile atque alienum. 
haec igitur subito clades nova pestilitasque 
aut in aquas cadit aut fruges persidit in ipsas 
aut alios hominum pastus pecudumque cibatus, 
aut etiam suspensa manet vis aere in ipso 
et, cum spirantes mixtas hinc ducimus auras, 
illa quoque in corpus pariter sorbere necessest. 
consimili ratione venit bubus quoque saepe 
pestilitas et iam pigris balantibus aegror. 
nec refert utrum nos in loca deveniamus 
nobis adversa et caeli mutemus amictum, 
an caelum nobis ultro natura corumptum 
deferat aut aliquid quo non consuevimus uti, 
quod nos adventu possit temptare recenti. 
 Haec ratio quondam morborum et mortifer aestus 
finibus in Cecropis funestos reddidit agros 
vastavitque vias, exhausit civibus urbem. 
nam penitus veniens Aegypti finibus ortus, 
aera permensus multum camposque natantis, 
incubuit tandem populo Pandionis omni. 
 inde catervatim morbo mortique dabantur. 
principio caput incensum fervore gerebant 
et duplicis oculos suffusa luce rubentes. 
sudabant etiam fauces intrinsecus atrae 
sanguine et ulceribus vocis via saepta coibat 
atque animi interpres manabat lingua cruore 
debilitata malis, motu gravis, aspera tactu. 
inde ubi per fauces pectus complerat et ipsum 
morbida vis in cor maestum confluxerat aegris, 
omnia tum vero vitai claustra lababant. 
spiritus ore foras taetrum volvebat odorem, 
rancida quo perolent proiecta cadavera ritu. 
atque animi prorsum [tum] vires totius, omne 
languebat corpus leti iam limine in ipso. 
intolerabilibusque malis erat anxius angor 
adsidue comes et gemitu commixta querella, 
singultusque frequens noctem per saepe diemque 
corripere adsidue nervos et membra coactans 
dissoluebat eos, defessos ante, fatigans. 
nec nimio cuiquam posses ardore tueri 
corporis in summo summam fervescere partem, 
sed potius tepidum manibus proponere tactum 
et simul ulceribus quasi inustis omne rubere 
corpus, ut est per membra sacer dum diditur ignis. 
intima pars hominum vero flagrabat ad ossa, 
flagrabat stomacho flamma ut fornacibus intus. 
nil adeo posses cuiquam leve tenveque membris 
vertere in utilitatem, at ventum et frigora semper. 
in fluvios partim gelidos ardentia morbo 
membra dabant nudum iacientes corpus in undas. 
multi praecipites nymphis putealibus alte 
inciderunt ipso venientes ore patente: 
insedabiliter sitis arida corpora mersans 
aequabat multum parvis umoribus imbrem. 
nec requies erat ulla mali: defessa iacebant 
corpora. mussabat tacito medicina timore, 
quippe patentia cum totiens ardentia morbis 
lumina versarent oculorum expertia somno. 
multaque praeterea mortis tum signa dabantur: 
perturbata animi mens in maerore metuque, 
triste supercilium, furiosus voltus et acer, 
sollicitae porro plenaeque sonoribus aures, 
creber spiritus aut ingens raroque coortus, 
sudorisque madens per collum splendidus umor, 
tenvia sputa minuta, croci contacta colore 
salsaque per fauces rauca vix edita tussi. 
in manibus vero nervi trahere et tremere artus 
a pedibusque minutatim succedere frigus 
non dubitabat. item ad supremum denique tempus 
conpressae nares, nasi primoris acumen 
tenve, cavati oculi, cava tempora, frigida pellis 
duraque in ore, iacens rictu, frons tenta manebat. 
nec nimio rigida post artus morte iacebant. 
octavoque fere candenti lumine solis 
aut etiam nona reddebant lampade vitam. 
 quorum siquis, ut est, vitarat funera leti, 
ulceribus taetris et nigra proluvie alvi 
posterius tamen hunc tabes letumque manebat, 
aut etiam multus capitis cum saepe dolore 
corruptus sanguis expletis naribus ibat. 
huc hominis totae vires corpusque fluebat. 
profluvium porro qui taetri sanguinis acre 
exierat, tamen in nervos huic morbus et artus 
ibat et in partis genitalis corporis ipsas. 
et graviter partim metuentes limina leti 
vivebant ferro privati parte virili, 
et manibus sine non nulli pedibusque manebant 
in vita tamen et perdebant lumina partim. 
usque adeo mortis metus iis incesserat acer. 
atque etiam quosdam cepere oblivia rerum 
cunctarum, neque se possent cognoscere ut ipsi. 
multaque humi cum inhumata iacerent corpora supra 
corporibus, tamen alituum genus atque ferarum 
aut procul absiliebat, ut acrem exiret odorem, 
aut, ubi gustarat, languebat morte propinqua. 
nec tamen omnino temere illis solibus ulla 
comparebat avis, nec tristia saecla ferarum 
exibant silvis. languebant pleraque morbo 
et moriebantur. cum primis fida canum vis 
strata viis animam ponebat in omnibus aegre; 
extorquebat enim vitam vis morbida membris. 
incomitata rapi certabant funera vasta 
nec ratio remedii communis certa dabatur; 
nam quod ali dederat vitalis aeris auras 
volvere in ore licere et caeli templa tueri, 
hoc aliis erat exitio letumque parabat. 
 Illud in his rebus miserandum magnopere unum 
aerumnabile erat, quod ubi se quisque videbat 
implicitum morbo, morti damnatus ut esset, 
deficiens animo maesto cum corde iacebat, 
funera respectans animam amittebat ibidem. 
quippe etenim nullo cessabant tempore apisci 
ex aliis alios avidi contagia morbi, 
lanigeras tam quam pecudes et bucera saecla, 
idque vel in primis cumulabat funere funus 
nam qui cumque suos fugitabant visere ad aegros, 
vitai nimium cupidos mortisque timentis 
poenibat paulo post turpi morte malaque, 
desertos, opis expertis, incuria mactans. 
qui fuerant autem praesto, contagibus ibant 
atque labore, pudor quem tum cogebat obire 
blandaque lassorum vox mixta voce querellae. 
optimus hoc leti genus ergo quisque subibat. 
 Praeterea iam pastor et armentarius omnis 
et robustus item curvi moderator aratri 
languebat, penitusque casa contrusa iacebant 
corpora paupertate et morbo dedita morti. 
exanimis pueris super exanimata parentum 
corpora non numquam posses retroque videre 
matribus et patribus natos super edere vitam. 
 nec minimam partem ex agris maeror is in urbem 
confluxit, languens quem contulit agricolarum 
copia conveniens ex omni morbida parte. 
omnia conplebant loca tectaque quo magis aestu, 
confertos ita acervatim mors accumulabat. 
multa siti prostrata viam per proque voluta 
corpora silanos ad aquarum strata iacebant 
interclusa anima nimia ab dulcedine aquarum, 
multaque per populi passim loca prompta viasque 
languida semanimo cum corpore membra videres 
horrida paedore et pannis cooperta perire, 
corporis inluvie, pelli super ossibus una, 
ulceribus taetris prope iam sordeque sepulta. 
omnia denique sancta deum delubra replerat 
corporibus mors exanimis onerataque passim 
cuncta cadaveribus caelestum templa manebant, 
hospitibus loca quae complerant aedituentes. 
nec iam religio divom nec numina magni 
pendebantur enim: praesens dolor exsuperabat. 
nec mos ille sepulturae remanebat in urbe, 
quo prius hic populus semper consuerat humari; 
perturbatus enim totus trepidabat et unus 
quisque suum pro re [cognatum] maestus humabat. 
multaque [res] subita et paupertas horrida suasit; 
namque suos consanguineos aliena rogorum 
insuper extructa ingenti clamore locabant 
subdebantque faces, multo cum sanguine saepe 
rixantes, potius quam corpora desererentur, 
inque aliis alium populum sepelire suorum 
certantes; lacrimis lassi luctuque redibant; 
inde bonam partem in lectum maerore dabantur; 
nec poterat quisquam reperiri, quem neque morbus 
nec mors nec luctus temptaret tempore tali.
